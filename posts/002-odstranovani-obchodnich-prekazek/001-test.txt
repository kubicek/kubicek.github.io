{{
categories:
  - podnikani
}}

# Odstraňování obchodních překážek ?

Dnes si celá řada studentů a mladých lidí obecně přivydělává na Internetu tím, že vyrábí webové stránky a umísťují na ni reklamu od google nebo jiných zahraničních serverů. Dne 1.1.2010 vstoupila v účinnost novela zákona 235/2004 o DPH. Co to v praxi znamená pro drobné podnikatele? Že by odstranování obchodních překážek v EU? Ani náhodou ... 

Reklama na internetu, velmi oblíbená metoda přivýdělku mezi dnešní internetovou generací. Většinou mají živnostenský list a využívají možnost paušálních výdajů. Celá jejich daňová evidence je jen sčítání a dokládání příjmů. Jednou za rok vysypou krabici s fakturami, zkontrolují podle výpisů a mohou podat přiznání k dani z příjmů. Většinou jen pár set dolarů, ale pro studenty dobrý přivýdělek a dobrá škola života.

Takovéhle drobné podnikatele asi nová právní úprava nepotěší. Dokonce je poškodí nejvíc. Z těch podnikatelů, kteří dosud nejsou plátci DPH, se dnem dodání služby nebo zboží plátci, který je registrovaný k dani v jiném členském státě, se totiž stávají automaticky pláci DPH. Jednou jedinkrát vám Google nebo jiný zahraniční server se sídlem v EU pošle nějakou platbu a **stáváte se automaticky plátcem DPH**. Musíte pak čtvrtletně odevzávat kromě přiznání DPH ještě souhrnná hlášení o plnění poskytnutých do EU. U služeb se hlášení podává čtvrtletně. Jakmile ale dodáte zboží, jste povinni zasílat hlášení měsíčne. Od nového roku se navíc nesmí taková hlášení odevzdávat na papíře, **musí se elektronicky**. To znamená buď si pořídit elektronický podpis založený na kvalifikovaném certifikátu nebo si nechat zřídit datovou schránku.

Jde vám z toho hlava kolem? Pro koho je to dobré? Poteče někde více peněz? Nikoliv, mezi plátci z různých států EU probíhá vzájemné vypořádání bez DPH. Povinnost přiznat daň je převedena na příjemce, který si zároveň uplatňuje i odpočet. Na daňové přiznání pak přijde samovyměřené DPH jednou s plusem a jednou s mínusem takže dohromady nula. V ČR ale bude muset živnostník naopak zdražit. Musí začít vybírat od svých zákazníků DPH, které bude odvádět státu. Tedy **20% zdražení služeb** při dodání běžnému občanovi.

Naštěstí v tom nejsme sami. Psala mi paní účetní, že na Slovensku je to od 1.1.2010 úplně stejné.

Je to euronemoc? Proč ta souhrnná hlášení? *"Aby se podpořilo správné používání této směrnice, měla by každá osoba povinná k dani identifikovaná pro účely DPH podávat souhrnné hlášení všech osob povinných k dani a právnických osob nepovinných k dani identifikovaných pro účely DPH, kterým poskytla zdanitelné služby spadající pod mechanismus přenesení daňové povinnosti."*, píše se ve směrnici Rady 2008/8/ES. **Aby se podpořilo správné používání této směrnice?** To nemůže být pravda. Naštěstí není, pravda je ve směrnici Rady 2008/117/ES:

*"Úniky v oblasti daně z přidané hodnoty (DPH) významně ovlivňují daňové příjmy členských států a narušují hospodářskou činnost v rámci vnitřního trhu tím, že vytvářejí neoprávněné toky zboží a uvádějí na trh zboží za neobvykle nízké ceny."*

*"Jednou z příčin těchto daňových úniků jsou nedostatky systému DPH uvnitř Společenství, a zejména systému výměny informací o dodání zboží v rámci Společenství ..."*

*"Za účelem účinného boje proti těmto daňovým únikům je třeba, aby správní orgán ... získal informace o dodání zboží uvnitř Společenství ve lhůtě nepřekračující jeden měsíc."*

Aha. V EU tedy probíhají v systému DPH nějaké velké daňové úniky. Další **neviditelný nepřítel**, proti kterému je nutné bojovat i kdyby třísky lítaly a zasahovaly naše drobné živnostníky, kteří se systému DPH zatím účastnili jen pasivně. A jak se taková věc v členských státech zařídí? "Členské státy uvedou v účinnost právní a správní předpisy nezbytné pro dosažení souladu s touto směrnicí k 1. lednu 2010. Neprodleně sdělí Komisi znění těchto předpisů a srovnávací tabulku mezi nimi a touto směrnicí." Šup, šup, členské státy, napište to rychle do zákonů a pošlete tabulku, ať můžem domácí váš úkol pohodlně zkontrolovat.

Zpět k našim podnikajícím studentům. Žádné odstraňování obchodních překážek v rámci EU se nekoná. Penalizace i za jeden malý obchod s EU? Ano, ale já přesto radím: "Pořiďtě si elektronický podpis nebo datovou schránku, vystavujte daňové doklady a provádějte samovyměření DPH, přiznávejte a odevzdávejte DPH, vyplňujte hlášení, doručujte elektronicky a všechno pečlivě 10 let archivujte. **Prosím, držte se a nenechte se odradit!**"

Doplňující odkazy:

* [Změny v oblasti DPH při podávání souhrnného hlášení od 1. 1. 2010](http://cds.mfcr.cz/cps/rde/xchg/SID-3EA9846C-862CE9FD/cds/xsl/legislativa_metodika_9962.html?year=0)
* [Podnikání s AdSense v roce 2010](http://kryl.info/clanek/638-podnikani-s-adsense-v-roce-2010)

Článek vyšel na [blogu iDNES](http://jirikubicek.blog.idnes.cz/c/120698/Odstranovani-obchodnich-prekazek.html)

