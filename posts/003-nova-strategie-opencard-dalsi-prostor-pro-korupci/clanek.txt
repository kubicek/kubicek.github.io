{{
categories:
  - praha
  - opencard
}}

# Nová strategie opencard? Další prostor pro korupci.

Po výzvě ke zrušení projektu opencard, kterou podali pražští Svobodní neštěkl ani pes. Magistrát si přeci nenechá radit od malých stran. Nicméně kauza opencard neutichla, připravují se velké změny. Magistrát představil 16. března 2010 svůj zázračný program: "Strategie dalšího rozvoje opencard". Dokument se jen hemží hesly jako "nevyužívá svůj obchodní potenciál", "akceleruje růst atraktivity a hodnoty karty pro její držitele", "materializace počáteční investice MHMP" nebo "vstup strategického partnera projektu". O co jde? 

Magistrát napadlo, že by opencard daroval Dopravnímu podniku, tedy společnosti, která se na počátku odmítala projektu opencard účastnit a měla své vlastní plány. Nyní dostane kukaččí dítě v podobě podílu na nově vznikající opencard a.s..

Strategie opencard předpokládá, že Dopravní podnik donutí většinu pražanů, kteří využívají městskou hromadnou dopravu, pořídit si opencard. Jedním ze zdůvodnění je to, že zavedení opencard je nutný předpoklad pro zřízení turniketů v pražském metru. Opencard bude pravděpodobně nutná i pro děti a důchodce nad 70 let, aby je turniket pustil, i když jezdí zadarmo.

Pražští radní se domnívají, že ke spolupráci přilákají nějakého strategického partnera, nejlépe někoho s bankovní licencí, aby bylo možné na opencard spustit mikroplatby. Připomínám, že ačkoliv je možné platit kartou parkovné (jedna úhrada vyjde zatím město průměrně na 2500 Kč), mikroplatební aplikace zatím na kartě nahraná není. V ČR ale o mikroplatby žádná banka nemá zájem. Pokud by mikroplatby zaváděly, určitě spíše pro placení přes internet s působností v celé ČR a ne jen regionálně. Radnice se, podle mého názoru naivně, domnívá, že takového partnera sežene. Možná je to schválně? V textu swot analýzy uvádí Magistrát jen zatemněnou hrozbu: *"Nedůvěra trhu ve výnosy z projektů založených na mikroplatbách"*. Kdo má být oním strategickým partnerem?

Společnost opencard a.s. bude založena vkladem části Dopravního podniku a části podniku Magistrátu. Může se část Magistrátu někam vložit? V jiné části textu uvádějí, že se bude vkládat část podniku partnera zajišťujícího provoz opencard, tedy Haguess? Vložený majetek bude sloužit jako základní jmění společnosti. Co nepůjde vložit si společnost od města bude muset odkoupit. Každopádně výslednou a.s. bude vlastnit Dopravní podnik až do vstupu onoho strategického partnera. Pokud se podaří vetšinu vložit, může být akciovka bohatou nevěstou. Jmění společnosti bude tvořit hlavně "kmen" - tedy osobní údaje uživatelů opencard, které ocení soudní znalec. Na jeho ocenění bude záviset i to, jak velkou cenu bude muset strategický partner za vstup zaplatit. Protože opencard a.s. nebude mít nejspíš žádné dluhy vzniklé se založením společnosti, je možné, že strategický partner se už v prvních letech, jakmile se začnou za vydávání karet platit poplatky, bude podílet na zisku.

Je tedy nutné strategického partnera vybírat dobře. Kdo to zajistí? Rada města už to nebude. Bude to nová akciová společnost, případně její majitel - Dopravní podnik. V něm si však 23. března 2010 Magistrát zahrál "Škatulata, hejbejte se", když **odvolal a jmenoval tři nové členy představenstva** a dva členy dozorčí rady. Nechybí mezi nimi i Milan Richter - nový zachránce opencard. Ti budou o osudu opencard rozhodovat, avšak už bez politické odpovědnosti. To je i definovaná výhoda I. cíle strategie: *"Vyčlenění odpovědnosti za řízení provozu a rozvoje projektu mimo MHMP."*

Strategie dále předpokládá, že kromě strategického partnera (nové dojné krávy projektu) se budou na projektu podílet i další subjekty, které využijí opencard jako slevovou kartu. Primátor Bém v televizi vykřikoval, že již nebude nutné nosit plnou peněženku slevových karet, že bude stačit mít tu jeho správnou kartu. Říkal jsem si, proč ne? Každý pražský (opět narážíme na regionalitu) obchodník, když bude chtít, místo vlastní slevové karty zavede opencard. Kdepak! Ne každý kdo bude chtít, ale každý kdo bude vybrán. Strategie předpokládá, že do tzv. komerčního slevového programu budou zapojeni jen ti obchodníci, kteří projdou výběrovým řízením a na základě výběru uchazečů s "nejatraktivnější nabídkou benefitů" získají dvouletou exkluzivitu. Tedy jen pro pár vyvolených. **Další prostor pro korupci v opencard!**

A kolik nás všechny tyhle srandy budou zase stát? Zřízení akciové společnosti 4,3 miliónu Kč. Z toho milion spolkne řízení a koordinace a celé 3 miliony bude stát ocenění toho, co se vlastně na opencard a.s. bude převádět. Dále je nutné došikanovat lidi, aby převedli své papírové předplatní kupony na elektronické. Na to je vyčleněno dalších 35,5 milionu Kč. Nějaké drobné miliony (5) jsou vyhrazeny na implementaci slev v divadlech, muzeích a na spojení se studentskou kartou. Tedy **dalších 45 milionů** rozpočet. U opencard bývá pravidlem, že rozpočtují násobně méně.

Z oněch 35,5 milionů je plných 13,5 milionu vyhrazeno na zřízení validátorů. To je taková ta krabička ve vchodu do metra, kde si můžete zkontrolovat, že máte na kartě nahraný předplatný kupon a že karta funguje. Pokud kupujete přes eshop, pak si předplatné v této krabičce můžete do karty nahrát. Na trase metra A ale ještě nejsou, tak je tam za 13,5 milionu nainstalujeme. Plných 9,5 milionu spolkne příprava instalace. Zbylé 4 miliony jsou tedy za ty krabičky? Nikoliv, krabičky už jsou nakoupené a někde uskladněné, takže za zbylé 4 miliony je najdeme, vyzkoušíme a zapneme.

Je to potřeba? V materiálu "Strategie dalšího rozvoje opencard" popisují i to, jak funguje podobná karta v Londýně, kde mají již zavedený i mikroplatební systém. Peněženku v kartě tam lze dobíjet totiž i z automatů na jízdenky. Ty zvládnou pravděpodobně i to, co obyčejný hloupý validátor.

Magistrát opět ukazuje, že překotně a nekoncepčně zavádí zastaralou technologii a vytváří obrský prostor pro další korupci. Opakuji znovu: "Zastavte to, zrušte to. Ještě je čas."

Doplňující odkazy:

* [zpráva z 9. jednání Rady hl. m. Prahy 16. března 2010](http://magistrat.praha-mesto.cz/83231_Opencard-nabidne-nove-funkce-a-sluzby)
* [Prezentace strategie dalšího rozvoje opencard ](http://magistrat.praha-mesto.cz/zdroj.aspx?typ=4&Id=71160&sh=1582305546)
* [Dokument - Strategie dalšího rozvoje opencard](http://magistrat.praha-mesto.cz/zdroj.aspx?typ=4&Id=71164&sh=-336443518)

Článek vyšel na [blogu iDNES](http://jirikubicek.blog.idnes.cz/c/130899/Nova-strategie-opencard-Dalsi-prostor-pro-korupci.html)

