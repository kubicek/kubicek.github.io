{{
categories:
  - praha-7
}}

# Pojeďme s Prahou 7 na hory!

Městská část Praha 7 se rozhodla rozšiřovat svou územní působnost po celé ČR. Po neúspěchu první horské chaty se zastupitelstvo rozhodlo koupit chatu druhou, tentokrát bývalou chatu SUPRAPHONU ve Velké Úpě. Chata má 25 lůžek a Praze 7 bude říkat pane výměnou za 16 milionů korun.

Zajímalo mě, proč Praha 7 takovou chatu pořizuje a zeptal jsem se přímo na jednání zastupitelstva, komu bude chata sloužit, za kolik se bude pronajímat a jakou odhadují návratnost investice.

Městská část očekává, že chatu budou využívat školy a školky ze sedmého pražského obvodu, ale jaká bude cenová politika zatím neví. Vize, která bude využití chaty popisovat, se bude totiž sestavovat až po koupi objektu. Kupujeme tedy něco, co jsme nemohli porovnat s jinými možnostmi - např. běžným komerčním ubytováním v horských penzionech. Šestnáct milionů se vydá z obecní kasy, aniž by byla nějaká studie návratnosti a výhodnosti investice.

Chatu v roce 1996 Supraphon rekonstruoval a nyní ji vlastní 4 roky stará společnost, kterou vlastní pánové Tomáš Jupa a Vladimír Vašíček ze Lhoty u Kladna. Pan Vašíček je ve Lhotě zastupitelem a šéfem místního sdružení ODS. Koupí si recipročně Lhota něco od našich zastupitelů? :)

Udělal jsem několik jednoduchých výpočtů. Chata funguje v týdenních turnusech s měsíční pauzou, je tedy schopna ubytovat ročně maximálně 1200 dětí a jejich učitelů.

V přeplněných mateřských školách máme asi 900 dětí a ve školách asi 2500 dětí. Pokud smělé plány radnice vyjdou, bude každé dítě z Prahy 7 jednou vzpomínat na strávený týden v Úpě. A ne jeden, každé 3 roky na něj přijde řada. Za 12 let strávených ve školce a škole má tedy velkou šanci, že ho Praha 7 jednou pošle do své horské chaty v zimě - na sníh.

Praha 7 bude po nákupu ubytovávat i nepražáky, pokud mají podanou rezervaci. Při současných cenách kolem 380 Kč za noc včetně polopenze a DPH se při 100% využití kapacity chaty utrží ročně necelé 3 miliony korun. Kdyby provoz nepotřeboval náklady na personál, suroviny, vaření, lůžkoviny, údržbu a energie byly zdarma, splatila by se chata za 6 let. Kdyby! Náklady jsou bohužel velké a tak se zdá, že chata se dříve odepíše, než 16 milionů vydělá.

Jsem velmi zvědav s jakou vizí Praha 7 přijde, zatím se mi zdá, že takováto investice není finančně výhodná a že místo centrálního plánování horského pobytu všech dětí z Prahy 7 by bylo vhodnější využívat tržních nabídek a flexibility při výběru lokalit. Praha 7 by měla spíše sázet na schopnosti a nápaditosti ředitelů škol a odborníků ve vzdělávání.

Prodáme alespoň se ztrátou nevyužívanou chatu v Janově nad Nisou? 34 lůžek, levně! Obecní zastupitelstva, nechcete převzít našeho černého Petra?

Usnesení zastupitelstva http://www.praha7.cz/path/usn?l=1&idUsn=18532&dlOrgan=2