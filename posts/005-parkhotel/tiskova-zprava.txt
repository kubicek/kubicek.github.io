{{
categories:
  - praha-7
}}

# Trestní oznámení v souvislosti s budovou radnice Prahy 7

Místopředseda pražských Svobodných podal v souvislosti s pořízením budovy radnice Prahy 7 trestní oznámení.

Rozhodování o nákupu nové budovy radnice na mimořádném jednání zastupitelstva  Prahy 7 minulou středu bylo přerušeno novou falešnou nabídkou na nákup hotelu Parkhotel. Krajské předsednictvo Svobodných vítá, že nebyla schválena megalomanská varianta nákupu a dostavby projektu Argentinská hvězda.

"Jsem rád, že projekt nebyl schválen. Není však možné, aby jednání a rozhodování zastupitelstva bylo ovlivňováno podvrženými falešnými dokumenty. Proto jsem v pátek podal v souvislosti s nabídkou na Parkotel státnímu zástupci trestní oznámení na neznámého pachatele pro podvod.", říká Jiří Kubíček, místopředseda krajského sdružení Strany svobodných občanů. "Za podáním falešné nabídky může stát i někdo z radnice, proto jsem trestní oznámení rozšířil o trestné činy maření úkolu úřední osoby z nedbalosti a zneužití pravomoci úřední osoby a věřím, že se policii podaří zjistit kdo a proč falešnou nabídku na stůl starosty položil", dodává.

Pracovní skupina zastupitelstva navíc podle Kubíčka nezpracovala všechny možnosti, kam radnici přesunout: "Čekají jen na nabídky developerů, kteří by podle starosty měli reagovat na jakási mediální prohlášení radnice. Aktivně nic neshánějí. Na území Prahy 7 je více kancelářských budov k pronájmu či koupi, v Bubnech se navíc plánuje velká výstavba."

Svobodní také nevidí důvod, proč by budova radnice musela poskytovat prostor i pro polikliniku, kulturní dům a městskou policii. Radnice by měla řešit pouze aktuální potřeby. Novou radnici by měli shánět pouze pokud mají podložené informace, že Ministerstvo financí v roce 2015 nebude chtít prodloužit nájemní smlouvu na stávající prostory. Projekt Argentinská hvězda by totiž Prahu 7 stál více, než je nájemné stávající radnice na sto let.

Místopředseda pražských Svobodných se také podivuje nad daňovým podvodem s odpočtem DPH, ke kterému se městská část ve spolupráci s daňovými poradci veřejně připravuje. "Praha 7 jako konečný nekomerční uživatel musí samozřejmě zaplatit při nákupu a dostavbě projektu DPH. Jakékoliv obcházení zákona prostřednictvím dalších společností je jen podvod na stát a pokud nebude DPH do rozpočtu zahrnuto, vystavuje se Praha 7 dalším problémům s financováním projektu", prohlašuje Jiří Kubíček.

Strana svobodných občanů vznikla v únoru loňského roku a kandidovala ve volbách do Evropského parlamentu i do Poslanecké sněmovny Parlamentu. Svobodní se nyní se připravují na senátní a komunální volby.