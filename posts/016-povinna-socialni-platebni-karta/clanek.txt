# Povinná sociální platební karta

Problémy s vyplácením dávek reforma nekončí. Čeká nás vydávání plastikových kartiček pro všechny, kteří dávky pobírají. Úřady práce s nimi podepíší smlouvu o založení účtu u České spořitelny a vydají jim platební kartu. Všechny pohyby na kartě budou bedlivě sledovat.

Součástí sociální reformy je i zavedení Karty sociálních systémů. V podstatě jde o platební kartu, na kterou se natiskne celá řada osobních údajů. Ministerstvo má představu, že karta bude používána jako identifikační, autorizační a dobrovolná platební.

Na stránkách reformy ministerstvo uvádí: _"Karta bude obsahovat jméno a příjmení, číslo karty, rodné číslo (bude uvedeno na zadní straně, aby při identifikaci nebylo ihned vidět, dokud ji držitel nedá z ruky), podpis a fotografie (řada bank dává na své karty fotografii, není nic neobvyklého). U osob zdravotně postižených bude karta obsahovat stupeň mimořádných výhod. Obdobné identifikační údaje naleznete na řidičském nebo občanském průkazu. Oba dva průkazy obsahují fotografii, podpis a rodné číslo, potencionální riziko zneužití se tedy nezvyšuje."_
Nechápu, proč duplikují obsah občanského průkazu. U občanských průkazů má naopak po zavedení základních registrů dojít k odstranění celé řady osobních údajů a má být použit bezvýznamový identifikátor. Sociální karty jdou tedy zcela proti trendu v ochraně osobních údajů.

Ministerstvo si vymyslelo, že tuhle kartu vydá prostřednictvím nějaké banky všem příjemcům sociálních dávek. Každému zřídí nový účet v bance a ta vydá kartu s výše uvedenými osobními údaji. Bance pak pošle peníze a seznam dávek a banka zajistí výplatu -- nabije karty. Těm, kteří si dávky nechávají zasílat převodem do jiné banky, je bude i nadále vyplácet přímo Úřad práce, zbytečnou kartu ale přesto dostanou. Bance tedy předá zbytečně celou řadu osobních údajů a navíc bude sloužit jako dealer -- smlouvy o otevření běžného účtu se budou sjednávat přímo na Úřadech práce.

Pro banku se asi jedná o zajímavé klienty. Budou to totiž ti, kteří si doposud nechávali dávky vyplácet hotově a žádný účet v bance zatím nemají. Platí vše hotově a nejsou tak dostatečně pod dohledem systému velkého bratra. S kartičkou se to změní. Každou transakci na kartě musí před jejím provedením banka u státu ohlásit a autorizovat. Trvá to jen zlomek vteřiny, ale platba bude pak u ministerstva pěkně zapsaná.

Reforma to zdůvodňuje tak, že u některých typů dávek dochází ke zneužívání, a proto chtějí mít možnost zamezit nákupu alkoholu nebo úhrady v hernách. Časem ale předpokládají zavedení nějakého elektronického daňového dokladu. Obchod by rovnou zatepla přeposlal celou účtenku -- detailně rozepsanou a počítačem analyzovatelnou. Stát tak bude mít detailní přehled o tom, co kdo kdy a kde kupoval.

Výměnou za sociální dávky se občan vzdává další části svého soukromí. Když to na této skupině vyjde, přidají důchodce. A když už ti, kteří jsou upláceni státem, budou dávat údaje povinně, určitě se je podaří přesvědčit, že kvůli vyšší bezpečnosti by měl stát ukládat transakce úplně všech občanů. A spolu s ním i nadnárodní banka a mezinárodní karetní společnost.

Vyšlo na [mém IDNES blogu](http://jirikubicek.blog.idnes.cz/c/244953/Povinna-socialni-platebni-karta.html) dne 5.2.2012

Ing. Jiří Kubíček