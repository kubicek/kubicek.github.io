{{
categories:
  - praha-7
}}

# Praha 7 bude mít zase nový web

Když v létě 2010 přestaly zcela fungovat webové stránky Prahy 7, zjistili jsme, že městská část vypověděla smlouvu na publikační systém Publix a zadala výrobu své webové prezentace jiné firmě. Důvodem měla být nemožnost dohody se stávajícím poskytovatelem publikačního systému a potřeba většího propojení se sociálními sítěmi. Zdůvodnění potřeby výměny systému je ale podivné. Na Publixu fungují i jiné městské části. Dokonce i vlastní příspěvková organizace Prahy 7, kulturní centrum Vltavská ho dodnes používá. Propojení se sociálními sítěmi se v novém webu omezilo na spojení s Facebookem, které v podobném rozsahu má i KC Vltavská na Publixu. Přesto výměna systémů byla tak násilná, že několik dní nefungovala ani zákonem vyžadovaná úřední deska a rozsahem se nový web začal původnímu podobat až po několika měsících. To vše za za 418.320 Kč.

Doslova šokem je nyní nové usnesení rady ze 6. března 2012 na výběr zhotovitele a uzavření Smlouvy o dodání řešení a Servisní smlouvy na zakázku "Nová webová aplikace MČ Praha 7". Spád událostí jako vždy u podivných transakcí velmi rychlý. 22. února rozeslala Praha 7 výzvu k podání cenové nabídky v poptávkovém řízení a už 6. března je vybrán vítěz a podepisuje se smlouva.

A ceny? Fantastické! Za provoz webu každý měsíc zaplatí městská část 25.500 Kč bez DPH. Za doplňkové programování, grafické práce nebo zaškolování zaplatí 1.200 Kč na hodinu. Přitom nejlepší hosting na vyhrazeném administrovaném serveru stojí na trhu okolo deseti tisíc.

Podle specifikace bude nový web obsahovat stejnou funkcionalitu jako web stávající, který je dokonce ve všech bodech specifikace nového webu uváděn jako vzor. Jedinou novinkou je modul pro uveřejňování veřejných zakázek. Šest stran stručné specifikace dává znát, že se jedná o větší systém. Proč ho ale měnit, když nový systém nic lepšího nepřináší a ztratíme tím investici 400 tisíc?

A na kolik přijde celá tato nová sranda? Bezmála půldruhého milionu! Přesně 1.475.000 Kč bez DPH. Ve smlouvě je pak velmi zarážející, že dodavatel celé dílo, skládající se z analýzy za 465 tisíc, instalace za 750 tisíc, importu za 185 tisíc a zaškolení za 75 tisíc zvládne v bleskovém čase 21 dní. To musí mít k dispozici velmi rozsáhlý tým odborníků, aby něco takového bez dlouhé přípravy mohl realizovat.

Vítěz, společnost GRAPE Services ale nemá tvorbu webů v profilu na svém webu a ani nezveřejňuje takové reference. S Prahou 7 však již uzavřela řadu smluv na dodávky IT. Snad proto je v poptávkovém řízení oslovili. Zajímalo by mě, z čeho vyšla potřeba ani ne po dvou letech opustit drahý informační systém a budovat nový a zda oslovili skutečně správné dodavatele.

Nový web za 1.475 tisíc a dalších 306 tisíc každý rok udržovacího poplatku budeme mít asi už na konci března. Kolik se toho zase nepovede převést? Jak dlouho budeme úplně bez webu? Praha 7 drobrodružná ...

17.3.2012

Ing. Jiří Kubíček