{{
categories:
  - praha
  - praha-7
}}

# Bude za 300 milionů mistrovství světa na Letné?

"Mistrovství světa basketbalistů do 19 let se za rok uskuteční v České republice. Místem konání bude od 27. června do 7. července 2013 Praha, finále bude v O2 areně," informoval v dubnu tohoto roku Blesk. Jak tato drobná zpráva souvisí s Letnou? Podstatně, v ulici Nad Královskou oborou máme totiž basketbalovou halu.

Hala na Letné byla postavena v roce 1965 pro T.J. Sparta ČKD Praha. Už mezi roky 1985-1990 proběhla její rekonstrukce a přístavba, v roce 1990 byl pak změněn vstup z ulice, proběhla stavební úprava šaten a WC. V roce 2004 dostala hala čtyři nová tisková střediska a novou vzduchotechniku, v roce 2010 zaplatil magistrát rekonstrukci výměníkové stanice.

Ve stejném roce se občanské sdružení ASSOCIATION CLUB SPARTA PRAHA jako majitel haly rozhodlo, že halu nepotřebuje a nabídlo ji k odkupu Praze 7. Starosta Ječmének nelenil a předložil radě a zastupitelstvu návrh na podání žádosti o odkup haly z peněz magistrátu a následné svěření do správy Praze 7. Vše proběhlo před volbami tak neuvěřitelnou rychlostí a termínovou neshodou, že jsem v této věci podal trestní oznámení. Případ ale šetřil vyšetřovatel, který má na zdi diplom od starosty Ječménka a vyšetřování omezil na získání zápisů z jednání příslušných kolektivních orgánů a vyšetřování zastavil.

Bohužel Praha 7 byla patrně zneužita nějakou silnější skupinou, protože ke svěření haly Praze 7 nedošlo a smlouvu o její výpůjčce Praze 7 magistrát nečekaně vypověděl, aby halu, kterou pořídil za 116 milionů Kč následně  na návrh radní Udženija pronajal občanskému sdružení SPORTOVNÍ AREÁL PRAHA za cenu 100 Kč/m2/rok na 20 let s možností prodloužení na dalších 10 let. Tyto podmínky určil sám nájemce a celá smlouva je postavena tak, že magistrát vyvine maximální součinnost s občanským sdružením pro získání dotace na další rekonstrukci haly pro výše uvedené mistrovství světa.

Nový nájemce haly hned vypsal výběrové řízení na rekonstrukci s předpokládanou cenou zakázky 190 milionů Kč a požádal  Ministerstvo školství o dotaci. Výběrové řízení realizovala společnost ML Compet, jejíž jednatelkou je Lucia Novanská, kterou soud zatím stále drží ve vazbě kvůli spojení s případem Davida Ratha.

O sdružení SPORTOVNÍ AREÁL SPARTA, kterému magistrát tak rychle, ochotně a levně sportovní halu koupil a pronajal nejsou bohužel veřejně dostupné skoro žádné informace. Z veřejných zdrojů se zdá zjistit jen to, že sídlí na adrese Těšnov 1 v budově pana Charouze (Charouz Group) a že jeho předsedou je pan Mgr. Marek Kučera. Pan Kučera je jednatelem a společníkem USK Basketbal (konkurenční tým letenských) a předsedou správní rady Nadace KOŠE PROTI DROGÁM. V nadaci najdeme v dozorčí radě zajímavá jména - [Martin Kocourek](http://cs.wikipedia.org/wiki/Martin_Kocourek), [Michal Kraus](http://cs.wikipedia.org/wiki/Michal_Kraus), [Miroslav Jansta](http://cs.wikipedia.org/wiki/Miroslav_Jansta), 
[Ing. Richard Háva](http://cs.wikipedia.org/wiki/Richard_Háva), Ivan Zach, Jiří Snášel a [Radovan Šteiner](http://cs.wikipedia.org/wiki/Radovan_Šteiner). Tedy nic hezkého, spíše sbírka hrozného.

Bude hala sloužit sportu nebo zde mistrovství světa mužů do 19 let v basketbalu a sport obecně jen poslouží ke spojení politických vlivových skupin a dalším společnému porcování našich daní? 

Detailní informace na [Wiki Lepší Praha 7](http://www.lepsipraha7.cz/wiki/Sportovn%C3%AD_hala)

Zdroje: [Blesk](http://isport.blesk.cz/clanek/ostatni-basketbal/122123/o2-arena-bude-hostit-mistrovstvi-sveta-basketbalistu-do-19-let.html)

