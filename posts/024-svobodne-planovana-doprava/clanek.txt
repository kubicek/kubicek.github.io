{{
categories:
  - svobodni
  - doprava
  - politika
}}

# Svobodně plánovaná doprava

Může existovat pražská MHD bez centrálního plánování? Co by přineslo otevření jízdních řádů a vpuštění konkurence do pražské dopravy?

_Ahoj Jirko, slyšel jsem nějaké pomatené zvěsti, že se Svobodným nalíbí pražská doprava. Co se na ní nelíbí Tobě? Vždyť máme jednu z nejlepších MHD na světě._

Nechci, aby byla nejlepší na světě. Chci aby MHD byla nejlepší pro Pražany. A to se bez konkurence velmi špatně pozná. Bez konkurence není zpětná vazba. Průzkumy a dotazníky ji nenahradí. Bez trhu není možné zjistit, co si cestující přejí zlepšit a do čeho je naopak nutné investovat méně.

_Takže bys chtěl pražské MHD privatizovat? Třeba jako prodat linku 177 soukromníkovi?_

Vůbec ne. Teď vše jezdí tak, jak naplánuje ROPID, organizátor pražské dopravy. Linku 177 ať si klidně nechá. Já bych byl bych rád, aby si Pražané mohli své přepravce svobodně vybírat. Aby mohli souběžně v Praze fungovat i další přepravci.

_A dneska nemůžou?_

Narazili jsme na to při poslední stávce řidičů pražské MHD. Tehdy soukromí přepravci dálkových spojů chtěli pasažérům ulehčit a rozvézt je rovnou trochu po Praze. Zjistili ale, že nesmí využít zastávky MHD. To bych chtěl určitě změnit, do zastávek by měl mít přístup každý přepravce.

_A jak to pak bude s jízdními řády? Nebudou si je přelepovat?_

Já myslím, že noví přepravci ani papírové jízdní řády nebudou potřebovat. Je to už zastaralé. Bez hodinek z něj nevyčteš, za jak dlouho to jede. A hodinky dneska nahrazuje mobil, chytrý mobil. V něm se mohu podívat, kdy mi to jede a ještě mi to naplánuje celou trasu včetně přestupů.

Dobře jízdní řád v mobilu je, ale s tím plánováním to zas až tak dobře nefunguje, ne?

_Máš pravdu, často mi doporučují nevhodné přestupy a když má něco zpoždění, tak se celý harmonogram trasy rozsype. Ale i tady chybí konkurence. Dopravní podnik neposkytuje informace o jízdních řádech ve správných formátech. Stačí se podívat na množství odmítnutých žádostí. A že by zveřejňoval informace o aktuální GPS poloze daného spoje, o tom si můžeme nechat snít. A k čemu by pomohlo uveřejňování?_

Celá řada studentů se třese na tzv. open-data, aby si na nich mohli vyzkoušet nejnovější technologie pro jejich zpracování. Určitě bychom se dočkali spousty aplikací, které by nám cestování urychlily a zpříjemnily. Také velké firmy jako např. Seznam se již dlouho a bohužel neúspěšně snaží jízdní řády od dopravních podniků získat.

_Máš pravdu, v jedné šikovné aplikaci bych mohl mít jízdní řády různých přepravců, ale co s placením? To bude mít každý své lístky?_

Lístky dneska kupuješ stejně SMSkou. Mohl bys ho koupit třeba rovnou v té aplikaci a platil by na celou naplánovanou trasu. A když aplikace přesně ví, kam jedeš, může Ti cestou dávat doplňkové informace třeba o zpoždění. A mně hlavně připomenout, že mám vystoupit.

_No a co předplatné? Nebudu přece každé ráno zadávat trasu do práce do telefonu a objednávat univerzální lístek._

Předplatné je vůbec nejdůležitější věc v plánování dopravy. Dnes ji plánuje ROPID tak, že jednou ročně rozdá všem kartičky a měří, kam s nimi lidé ten den jezdí. Podle toho jim naplánuje trasy na celý rok a objedná pro všechny přepravu u dopravce.

Částečně to funguje, protože většina lidí skutečně jezdí každý den stejnou trasu tam a zase zpět, ale neumí to pružně reagovat na vyjímky. Jednodušší by bylo, kdyby si každý plánoval a objednával svou přepravu sám. Prostě si v rámci předplatného objednáš dopředu cesty do práce a z práce a platební zprostředkovatel bude přesně vědět, kdy Tě má kam přepravce vozit. A když mu včas ohlásíš dovolenou, může správně plánovat i kapacitu.

_Jak to tak poslouchám, tak kromě přepravců vzniknou i nějací zprostředkovatelé?_

Ano, takové subjekty budou právě provozovat aplikace pro plánování tras, můžou sbírat dlouhodobé i krátkodobé požadavky na přepravu, prodávat jízdenky a předplatné a podle skutečné aktuální potřeby objednávat přepravu u dopravců a pomáhat jim tak optimalizovat jejich cesty.

_A nemohl by právě tohle dělat ROPID?_

Nemohl. Vždyť je to celé o IT a víme, jak na tom Praha s IT je. Je to řádově složitější, než OpenCard. Takové riziko Praha podstupovat nemůže. Nechme soukromé subjekty, ať ho nesou.

_No zní to všechno zajímavě, ale připomíná to StarTrek. To opravdu chcete zavést? Kdy?_

To je právě to nepochopení filosofie Svobodných. My nechceme nic zavádět a nařizovat. My chceme jen umožnit, aby takové věci mohly vzniknout. Jen odstranit bariéry. Přirozená lidská soutěživost a vynalézavost pak dojde i k mnohem efektivnějším řešením, než si já dokážu vysnít.

Chceme tedy alespoň otevřít — zastávky přepravcům a data o jízdních řádech a polohách vozů všem.

Jiří Kubíček

_Kompilát z mnoha rozhovorů o pražské MHD_

úterý 1. červenec 2014
